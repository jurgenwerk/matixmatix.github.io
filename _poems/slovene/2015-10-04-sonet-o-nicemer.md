---
category: poems
title: "Sonet o ničemer"
layout: "single"
lang: slo
---

Današnji je neuporaben dan;

koledarju povečala se je številka

prepozno zvonila je budilka

preživel sem ga utrujen in zaspan

&nbsp;

Odsotno z’jal sem v okno zarošeno

na list zapisal sem agendo in seznam,

le-temu, žal, nisem bil najbolj predan;

ob mraku bilo je kájpak vse zamujeno.

&nbsp;

Vlačil sem se po blazinah kot lenivec

od mene ni bilo ne škode ne koristi

mar nisem še včeraj bil kreativec?

&nbsp;

Preden v nezasluženi spanec zaidem,

obljubim sebi, tebi; prisežem svetu,

jutri začénši, dvakrat bolj bom priden.
